Cyberpunk 2077 – komputerowa fabularna gra akcji wyprodukowana przez studio CD Projekt Red i wydana na platformach Microsoft Windows, PlayStation 4, PlayStation 5, Xbox One, Xbox Series X/S oraz Google Stadia. Premiera na Windows i konsolach 8. generacji odbyła się 10 grudnia 2020 roku[14]. 15 lutego 2022 gra ukazała się na PlayStation 5 i Xboksie Series X/S. Stanowi adaptację papierowej gry fabularnej Cyberpunk 2020[15] i jest osadzona 57 lat później w otwartym świecie dystopijnego Night City[16]. Akcja gry rozgrywa się w świecie przedstawionym z perspektywy pierwszej osoby. Główny bohater Cyberpunka, najemnik o imieniu V, wykonuje zadania, korzystając z umiejętności hakowania i obsługi maszyn, jak również z różnych rodzajów broni.

Cyberpunk 2077 stworzony został na silniku REDengine 4 przez zespół liczący około 500 osób – znacznie liczniejszy niż ten odpowiedzialny za poprzednią grę studia, Wiedźmin 3: Dziki Gon z 2015 roku. Do pracy nad grą CD Projekt założył oddział we Wrocławiu, jak również nawiązał współpracę z firmami Digital Scapes, Nvidia, QLOC i Jali Research. Konsultantem był twórca systemu Cyberpunk Mike Pondsmith, a jedną z głównych ról zagrał Keanu Reeves. Ścieżka dźwiękowa skomponowana została przez Marcina Przybyłowicza i kilku innych artystów. W celu promowania gry zapowiedziano szereg utworów pochodnych, w tym komiks, grę karcianą oraz produkcję anime.