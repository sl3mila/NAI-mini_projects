Twój Vincent (ang. Loving Vincent) – polsko-brytyjski pełnometrażowy film animowany zrealizowany techniką malarską z 2017 roku, w reżyserii Doroty Kobieli i Hugh Welchmana. Scenariusz został stworzony przez oboje wspomnianych twórców we współpracy z poetą i prozaikiem Jackiem Dehnelem. Fabuła oparta jest na historii życia i śmierci malarza Vincenta van Gogha[2].

Twój Vincent otrzymał nominację do Złotych Globów dla najlepszego pełnometrażowego filmu animowanego, rywalizację o statuetkę przegrał z filmem Coco[3]. W styczniu 2018 roku film został nominowany do Oscara w kategorii Najlepszy pełnometrażowy film animowany[4]. Twój Vincent otrzymał Europejską Nagrodę Filmową dla najlepszego filmu animowanego[5][6].